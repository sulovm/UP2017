# Контролно 1

Решения на задачите от първото контролно по УП (проведено на 20 ноември 2017 г.)

Някои коментари:

### Задача 2 ###

По принцип в такава задача е силно препоръчително да намалим делението до минимум и дори, ако можем, да го премахнем напълно 
(освен когато сме сигурни, че е целочислено) и да ползваме тип int. На Вариант 1 съм го направил по този начин (но ако не е добре описано, 
би могло да бъде проблем), но на Вариант 2 е много по-сложно (заради необходимото привеждане към общ знаменател).

На Вариант 2, също така, сравнението на double числата с == дава грешен резултат и трябва да се ползва описаният в книгата на проф. Тодорова метод (стр. 62). 
Грешката най-вероятно идва от големия брой деления.

Интересен факт: и на двата варианта изглежда, че тъждествата са винаги верни (т.е. за всеки n и m), но не е сигурно. Опитах се да го докажа, но не успях...

### Задача 3 ###

На Вариант 1 използвах една интересна идея, подсказана ми от колега на упражненията - maxNum да се инициализира с 1. Ако няма число - степен на двойката, 
maxNum ще си остане 1, което се изисква от задачата, както и ако единствено 1 е степен на 2. Ако има по-голямо число - степен на 2, то ще се запише в maxNum. 
За съжаление, на Вариант 2 не можем да направим това (защото търсим минимално и ако инициализираме с 1, то ще е винаги резултат). Дори инициализация с първото 
въведено няма да сработи, ако то е по-малко от най-малката степен на 3. Трябва да инициализираме minNum с първата въведена степен на 3 (ако има такава), което 
усложнява кода.

Не работим с най-последното въведено число, но и няма нужда, защото то е същото, като предходното му (понеже 2 последователни равни числа е условието за край).

В тази задача е много важно, когато проверяваме дали текущото число е степен, да пазим оригиналното, защото после трябва да го сравняваме с текущия 
минимум/максимум и евентуално и да го изведем.

### Задача 4 ###

Проверката дали текущата дължина е нов максимум трябва да се сложи и след цикъла, защото иначе няма да се хване случаят, в който най-дългата подредица е 
накрая.


Не твърдя, че моите решения са най-добрите и най-оптималните, но (би трябвало да са) ОК за това контролно. Не е изключено да съм допуснал грешка някъде 
(макар че проверих) и ако забележите нещо нередно, не се притеснявайте да ми кажете. Също така, ако имате някакви въпроси по решенията, насреща съм. 

